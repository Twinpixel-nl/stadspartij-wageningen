---
title: Sportdebat 2025
date: 2025-11-14T09:08:26.006Z
thumbnail: /images/uploads/sportdebat.jpg
excerpt: "In aanloop naar de gemeenteraadsverkiezingen van 18 maart 2026 werd in
  de kantine van de 100-jarige (!!) voetbalvereniging WAVV een sportdebat
  georganiseerd tussen verschillende politieke partijen. "
---


In aanloop naar de gemeenteraadsverkiezingen van 18 maart 2026 werd in de kantine van de 100-jarige (!!) voetbalvereniging WAVV een sportdebat georganiseerd tussen verschillende politieke partijen. Onder de toehoorders bevonden zich bestuurders van sportclubs en andere belanghebbenden op het gebied van sport en bewegen, die ook kritische vragen konden stellen. Namens de Stadspartij Wageningen voerde Eric Langhorst het woord. 

De avond werd geopend door wethouder Jansen waarna de verschillende sprekers hun 'pitch' konden houden. Vervolgens werd aan de hand van drie stellingen gediscussieerd over het sportbeleid in Wageningen. Al snel werd duidelijk dat de grootste knelpunten bij veel sportclubs liggen in het tekort aan ruimte - zoals sportvelden (al dan niet verlicht) en sportaccommodaties in bredere zin. Ook werd stilgestaan bij de behoefte aan meer financiële middelen voor sport en bewegen, om zo Wageningen gezond(er) te houden en de (vertragende) bureaucratie die in het nadeel van vele verenigingen uitvalt.

Hierbij een deel van de pitch die Eric hield en waar de Stadspartij voor staat:

 

" Wageningen bokst graag boven zijn stand — en daar mogen we trots op zijn. Maar laten we ook eerlijk zijn: op het gebied van sportvoorzieningen voor ouderen en mensen met een beperking doen we het op sommige punten niet beter dan onze buren. In Renkum is er een doelgroepenbad met warm water, in Rhenen staan robuuste, hufterproof fitnesstoestellen in het stadsbos. Zulke voorzieningen horen óók bij een stad die zegt inclusief te willen zijn.

 

**Inclusiviteit** is voor de Stadspartij geen modewoord, maar een uitgangspunt. Wij willen dat iedereen kan meedoen — jong en oud, rijk en arm, met of zonder beperking. Sport is niet alleen bewegen; het is ontmoeten, samen plezier maken, gezond blijven en erbij horen.

 

Daarom willen wij in Wageningen meer ruimte voor initiatieven die sporten voor iedereen mogelijk maken. Voor jongeren die de contributie niet zelf kunnen betalen zijn er gelukkig ondersteuningsmogelijkheden, zoals het *Ik Doe Mee Fonds*. Ons uitgangspunt is dat zoveel mogelijk inwoners op een verantwoorde manier de sport van hun keuze kunnen beoefenen — of als vrijwilliger actief kunnen zijn. En laten we vooral niet vergeten: **complimenten aan al die vrijwilligers** die hun energie en vrije tijd geven. Zij zijn de kurk waarop onze verenigingen drijven.

 

De Stadspartij wil ook de **regelzucht verminderen**. Verenigingen moeten kunnen ondernemen, niet verdrinken in papierwerk. Geef ze de vrijheid om creatief geld te verdienen en hun eigen toekomst veilig te stellen.

 

En we luisteren écht naar onze sportverenigingen. Neem KV Wageningen, dat zoekt naar ruimte voor een ballonhal of extra capaciteit in de winter. Of de Wageningse schakers, dammers en bridgers die samen een beter onderkomen verdienen. Of de wens voor een (extra) (kunst-) grasveld, geuit door verschillende (voetbal-, rugby- en frisbee-) verenigingen . Dat zijn signalen die wij serieus nemen. Alleen door met onze sportclubs samen te werken, bouwen we aan een vitaal sportklimaat.

 

De Stadspartij wil dat Wageningen blijft **meebewegen én meer bewegen**. We willen investeren in sport, in mensen en in kansen. Want sport is van ons allemaal."

 

<!--EndFragment-->