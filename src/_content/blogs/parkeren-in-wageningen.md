---
title: "Parkeren in Wageningen "
date: 2026-01-22T16:48:03.041Z
thumbnail: /images/uploads/img_0409.png
excerpt: "Parkeren in Wageningen "
---
Parkeren in Wageningen\
Het gebrek aan parkeerplaatsen doet menige stevige discussie oplaaien.Wethouders van GroenLinks/PvdA en D66 doen helaas geen moeite om de gemoederen te bedaren. Integendeel, het ene na het andere proefballonnetje wordt opgelaten. Eerst kwam de mededeling dat de gehele binnenstad van Wageningen autovrij moet worden. De bevoorrading van de binnenstad kan ‘gemakkelijk’ plaatsvinden vanaf ‘hubs’ buiten de stad via elektrische karretjes of handkarren. De Stadspartij vraagt zich af hoe gemakkelijk dat zal zijn voor bijvoorbeeld ouderen of mensen met een handicap? Vervolgens wordt zonder overleg met belanghebbenden het betaald parkeren tot 18.00 uur uitgebreid naar 23.00 uur. Daarnaast zullen de parkeerplaatsen op het Beuningplein worden geschrapt. Op Duivendaal is alvast een voorschot genomen op de toekomst door grote betonblokken te plaatsen. Alsof het terrein al volledig bebouwd is. Bezoekers van Junushoff (60% komt van buiten de stad) rijden gefrustreerd door het centrum in een poging ergens parkeerruimte te vinden. \
Positieve ontwikkeling is dat op parkeerplaats ‘Gevangentoren’ een ‘tijdelijke’ uitbreiding van de parkeerplaats wordt gerealiseerd. Helaas weet nog niemand wanneer dit daadwerkelijk zal gebeuren. Gelukkig is het voor veel van de Wageningse inwoners mogelijk om te voet of met de fiets het centrum te bereiken. Maar wanneer je wilt omzien naar álle inwoners van binnen en buiten onze stad, dienen op z’n minst de parkeermogelijkheden goed in orde te zijn!



\#parkeren #binnenstad #alswageningenjeliefis #stemlokaal