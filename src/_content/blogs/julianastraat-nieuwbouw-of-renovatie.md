---
title: "Julianastraat: nieuwbouw of renovatie"
date: 2025-10-10T07:26:42.072Z
thumbnail: /images/uploads/julianastraat-4.jpg
excerpt: "Al jaren wordt gesproken over de toekomst van de Julianastraat. Vier
  jaar geleden is nieuwbouw verschoven naar renovatie. Ondertussen gebeurt er
  weinig. Regulier onderhoud wordt uitgesteld. "
---


Al jaren wordt gesproken over de toekomst van de Julianastraat. Vier jaar geleden is nieuwbouw verschoven naar renovatie. Ondertussen gebeurt er weinig. Regulier onderhoud wordt uitgesteld. Bewoners zitten in onzekerheid en wonen in ruim honderd jaar oude niet ge√Øsoleerde vochtige woningen. Erfgoedverenigingen willen de Julianastraat tot gemeentelijk monument verklaren vanwege het cultuur-historische karakter. De fractie van de Stadspartij is gaan luisteren naar de klachten van de bewoners en heeft ook kennis gemaakt met de nieuwe directeur van de Woningstichting. Duidelijk is dat de communicatie naar de bewoners slecht is. Men krijgt verkeerde renovatieplannen en tegenstrijdige berichten. De bewoners hebben inmiddels weer een brief gehad waarin staat dat er de komende maanden opnieuw onderzoek gedaan gaat worden en dat er nieuwe plattegronden komen. De Stadspartij komt steeds meer tot de overtuiging dat nieuwbouw de beste oplossing is. Bouw nieuwe woningen met voorgevels in de stijl van de huidige huizen, met dezelfde breedte, zodat iedereen in de straat kan terugkeren op zijn vertrouwde plek en maak de woningen een paar meter dieper de tuin in. Want laten we eerlijk zijn: mensen laten wonen in huizen met enkelsteens buitenmuren en energielabel G past niet meer in deze tijd.